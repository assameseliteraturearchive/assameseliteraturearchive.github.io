<section style="font-size: 18px; color: #333; line-height: 1.6; font-family: Arial, sans-serif; padding: 10px;">
    <h2 style="color: #0056b3; text-align: center;">আজন্ম প্ৰেমিক ভূপেন হাজৰিকা</h2>
    <hr>

    <p>
        আজন্ম প্ৰেমিক ভূপেন হাজৰিকা৷ দেশৰ প্ৰেমিক, জনতাৰ প্ৰেমিক, বনুৱাৰ প্ৰেমিক, লুইতৰ প্ৰেমিক ভূপেন হাজৰিকাৰ বিষয়ে বহু চৰ্চা হৈছে৷ কিন্তু তেখেতৰ নাৰী-প্ৰেমিক ৰূপটোক সাধাৰণতে কিছুমান মুখৰোচক কাহিনীয়ে ঢাকি ৰখাহে পৰিলক্ষিত হয়৷ আচলতে তেখেতক জানিবলৈ কোনোধৰণৰ মুখবাগৰা কাহিনীৰ আশ্ৰয় লোৱাৰ প্ৰয়োজনেই নাই৷<br><br>

        ভূপেন হাজৰিকাৰ ব্যক্তিগত জীৱন দৰ্শনৰ ইঙ্গিত গানৰ মাজতেই বিচাৰিলে পোৱা যায়৷ গীতৰ মাধ্যমেৰে তেওঁ ব্যক্তিগত জীৱনৰ বহুখিনি কথা কৈ গৈছে৷<br><br>

        কিছু গীত শুনি অনুভৱ কৰিব পাৰি তেওঁৰ নাৰীৰ প্ৰতি থকা তীব্ৰ শৰীৰী আকৰ্ষণৰ কথা৷ নাৰী পুৰুষৰ এই পুৰাতন স্বাভাৱিক আকৰ্ষণক তেওঁ কাহানিও আওকান কৰা নাছিল নাইবা ইয়াক পাপ আখ্যা দি নুই কৰা নাছিল৷ বহু নাৰী তেখেতৰ সন্মোহনী ব্যক্তিত্বৰ প্ৰতি আকৃষ্ট হৈছিল৷ তাৰে বহুতৰে লগত তেওঁ শাৰীৰিক সম্বন্ধ কৰাৰ উল্লেখ গানৰ মাজতে পোৱা যায়৷<br><br>

        আজি যিটো গান আলোচনালৈ আনিছো তাত তেওঁ নিজকে <strong>King of Seduction</strong> ৰূপে প্ৰক্ষেপ কৰিছে৷ নাৰীক ভুলোৱাত পাৰ্গত অসমৰ কাছানোভাহে যেন৷
    </p>

    <h3 style="text-align: center; color: #004085;">স্থায়ী</h3>
    <p style="text-align: center;">
        নতুন নাগিনী তুমি কাল নাগিনী<br>
        তোমাক ভুলাবলৈ কিমাননো পৰ?<br>
        নীলা গৰল পিয়া মই নীলকন্ঠ<br>
        সত্যসিদ্ধ মই যাদুকৰ ।<br><br>
    </p>

    <p>
        নতুন চিনাকি এই যুৱতীগৰাকীক গীতিকাৰে এক বিষধৰ সৰ্পিনীৰ লগত তুলনা কৰিছে, যিগৰাকী সহজে ধৰা দিয়া বিধৰ নহয়৷ পিছে তেওঁ নিজে জানো কম? তেওঁতো সাক্ষাত নীলকণ্ঠ শিৱ৷ মহাদেৱ শিৱই বিষধৰ সৰ্পিনী দেখি জানো ভয়ত আঁতৰি যাব?
    </p>

    <h3 style="text-align: center; color: #004085;">অন্তৰা (১)</h3>
    <p style="text-align: center;">
        সূৰুযৰ স্পর্শই ঢুকিকে নোপোৱা<br>
        শতাব্দীৰ এন্ধাৰে কলিজা কঁপোৱা<br>
        অৰণ্য ভাঙিলোঁ কত গুহা দেখিলোঁ<br>
        কত দেশ -বিদেশৰ সর্পিণী বশিলোঁ<br>
        তোমাক ভুলাবলৈ কিমাননো পৰ?<br>
        নীলা গৰল পিয়া মই নীলকন্ঠ<br>
        অলিয়া-বলিয়া মই যাদুকৰ ।<br><br>
    </p>

    <p>
        ইয়াত গীতিকাৰে তেওঁৰ নাৰী ভুলোৱাৰ পূৰ্ব অভিজ্ঞতাৰ বিষয়ে বখানিছে৷ প্ৰথম তিনিশাৰীত সেয়া স্ত্ৰী-অঙ্গৰ স্পষ্ট বৰ্ণনা৷ কোনোদিনে বেলিৰ পোহৰ নপৰা কি সেই অন্ধকাৰ অৰণ্য, কি সেই গুহা বেলেগকৈ বুজোৱাৰ প্ৰয়োজন নাই বোধহয়? গীতিকাৰে তেনে বহু গুহা দেখি পাইছে৷ গতিকে তেওঁৰ আগত বেছি ভাও দেখুৱাই লাভ নাই৷ নীলকণ্ঠৰ সমুখত বিষৰ বাহাদুৰি নচলে৷
    </p>

    <h3 style="text-align: center; color: #004085;">অন্তৰা (২)</h3>
    <p style="text-align: center;">
        তুমি নাহিবা, তুমি নাহিবা<br>
        মোৰ আশে-পাশে তুমি নাহিবা<br>
        মোৰ সুৰৰ মন্ত্র আছে, নাহিবা<br>
        মোৰ বশীকৰণ আছে, নাহিবা<br>
        মোৰ অহঙ্কাৰো আছে, নাহিবা<br>
        মোৰ প্রখৰ দৃষ্টি আছে, নাহিবা<br>
        তুমি নাহিবা, তুমি নাহিবা ।<br>
        তুমি আহিলা———<br><br>
    </p>

    <p>
        খেলুৱৈসুলভ মনেৰে গীতিকাৰে যুৱতীগৰাকীক আগতীয়াকৈ সাৱধান কৰি দিছে৷ পিছে যি হ’বলগীয়া আছে তাক জানো কোনোবাই ৰোধ কৰিব পাৰে? চুম্বকীয় আকৰ্ষণৰ সেই আহ্বানক যুৱতীয়ে উলাই কৰিব নোৱাৰি কাষ চাপি আহিল৷
    </p>

    <h3 style="text-align: center; color: #004085;">অন্তৰা (৩)</h3>
    <p style="text-align: center;">
        স্বপ্নপ্রাপ্ত মই মন্ত্র মাৰিলোঁ<br>
        বিষাক্ত মৃত্যুৰ বিষকোষ কাঢ়িলোঁ<br>
        মৃত্যুবিজয়ী মই তোমাকে বশিলোঁ<br>
        আজি তোমাৰ অলঙ্কাৰ ডিঙিত পিন্ধিলোঁ<br>
        তোমাক ভুলাবলৈ কিমাননো পৰ?<br>
        নীলা গৰল পিয়া মই নীলকন্ঠ<br>
        অলিয়া-বলিয়া মই যাদুকৰ ।<br><br>
    </p>

    <p>
        ওচৰ চপাৰ লগে লগে গুপুত সন্মোহনী মন্ত্ৰেৰে তেওঁ যুৱতীক বশি পেলালে৷ অভিজ্ঞ যাদুকৰৰ নিপুনতাৰে সৰ্পিনীৰ বিষদাঁত আঁতৰাই পেলালে আৰু সাইলাখ মহাদেৱৰ দৰে সেই সৰ্পিনীক অলঙ্কাৰ কৰি ডিঙিত পিন্ধি ল’লে৷ যেন আৰু এক সফলতাৰ বিজয় মালা৷
    </p>
</section>
